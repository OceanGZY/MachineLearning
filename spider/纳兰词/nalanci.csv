id,title,poem
1,长相思·山一程,山一程，水一程，身向榆关那畔行，夜深千帐灯。风一更，雪一更，聒碎乡心梦不成，故园无此声。
2,浣溪沙,莲漏三声烛半条，杏花微鱼湿轻绡，那将红豆寄无聊？春色已看浓似酒，归期安得信如潮，离魂入夜倩谁招？
3,浣溪沙,谁念西风独自凉萧萧黄叶闭疏窗沉思往事立残阳被酒莫惊春睡重赌书消得泼茶香当时只道是寻常
4,浣溪沙,杨柳千条送马蹄，北来征雁旧南飞，客中谁与换春衣。终古闲情归落照，一春幽梦逐游丝，信回刚道别多时。
5,浣溪沙,记绾长条欲别难。盈盈自此隔银湾。便无风雪也摧残。青雀几时裁锦字，玉虫连夜剪春幡。不禁辛苦况相关。
6,浣溪沙,风髻抛残秋草生。高梧湿月冷无声。当时七夕记深盟。信得羽衣传钿合，悔教罗袜葬倾城。人间空唱雨淋铃。
7,浣溪沙,一半残阳下小楼，朱帘斜控软金钩。倚栏无绪不能愁。有个盈盈骑马过，薄妆浅黛亦风流。见人羞涩却回头。
8,浣溪沙,消息谁传到拒霜？两行斜雁碧天长，晚秋风景倍凄凉。银蒜押帘人寂寂，玉钗敲烛信茫茫。黄花开也近重阳。
9,浣溪沙,谁道飘零不可怜，旧游时节好花天，断肠人去自经年。一片晕红才著雨，几丝柔绿乍和烟。倩魂销尽夕阳前。
10,浣溪沙,欲寄愁心朔雁边，西风浊酒惨离颜。黄花时节碧云天。古戍烽烟迷斥堠，夕阳村落解鞍鞯。不知征战几人还。
11,浣溪沙,身向云山那畔行。北风吹断马嘶声。深秋远塞若为情。一抹晚烟荒戍垒，半竿斜日旧关城。古今幽恨几时平。
12,浣溪沙,已惯天涯莫浪愁，寒云衰草渐成秋。漫因睡起又登楼。伴我萧萧惟代马，笑人寂寂有牵牛。劳人只合一生休。
13,浣溪沙,万里阴山万里沙，谁将绿鬓斗霜华。年来强半在天涯。魂梦不离金屈戍，画图亲展玉鸦叉。生怜瘦减一分花。
14,浣溪沙,十里湖光载酒游，青帘低映白苹洲。西风听彻采菱讴。沙岸有时双袖拥，画船何处一竿收。归来无语晚妆楼。
15,浣溪沙,残雪凝辉冷画屏，落梅横笛已三更，更无人处月胧明。我是人间惆怅客，知君何事泪纵横。断肠声里忆平生。
16,浣溪沙,伏雨朝寒悉不胜，那能还傍杏花行。去年高摘斗轻盈。漫惹炉烟双袖紫，空将酒晕一衫青。人间何处问多情。
17,浣溪沙,十八年来坠世间，吹花嚼蕊弄冰弦，多情情寄阿谁边？紫玉钗斜灯影背，红绵粉冷枕函边。相看好处却无言。
18,蝶恋花·又到绿杨曾折处,又到绿杨曾折处，不语垂鞭，踏遍清秋路。衰草连天无意绪，雁声远向萧关去。不恨天涯行役苦，只恨西风，吹梦成今古。明日客程还几许，沾衣况是新寒雨。
19,蝶恋花·眼底风光留不住,眼底风光留不住，和暖和香，又上雕鞍去。欲倩烟丝遮别路，垂杨那是相思树。惆怅玉颜成间阻，何事东风，不作繁华主。断带依然留乞句，斑骓一系无寻处。
20,蝶恋花·今古河山无定据,今古河山无定据，画角声中，牧马频来去。。满目荒凉谁可语？西风吹老丹枫树。从来幽怨应无数？铁马金戈，青冢黄昏路。。一往情深深几许？深山夕照深秋雨。
21,蝶恋花·辛苦最怜天上月,辛苦最怜天上月，一夕如环，夕夕都成玦。若似月轮终皎洁，不辞冰雪为卿热。无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。
22,采桑子·白衣裳凭朱栏立,白衣裳凭朱栏立凉月趖西点鬓霜微岁晏知君归不归残更目断传书雁尺素还稀一味相思准拟相看似旧时
23,采桑子·拨灯书尽红笺也,拨灯书尽红笺也，依旧无聊。玉漏迢迢，梦里寒花隔玉箫。几竿修竹三更雨，叶叶萧萧。分付秋潮，莫误双鱼到谢桥。
24,采桑子·而今才道当时错,而今才道当时错，心绪凄迷，红泪偷垂，满眼春风百事非。情知此后来无计，强说欢期，一别如斯，落尽梨花月又西。
25,采桑子·非关癖爱轻模样,非关癖爱轻模样，冷处偏佳。
26,采桑子·冷香萦遍红桥梦,冷香萦遍红桥梦，梦觉城笳。月上桃花，雨歇春寒燕子家。箜篌别后谁能鼓，肠断天涯。暗损韶华，一缕茶烟透碧纱。
27,采桑子·凉生露气湘弦润,凉生露气湘弦润暗滴花梢帘影谁摇燕蹴丝上柳条舞鹍镜匣开频掩檀粉慵调朝泪如潮昨夜香衾觉梦遥
28,采桑子·明月多情应笑我,明月多情应笑我，笑我如今，孤负春心，独自闲行独自吟。近来怕说当时事，结编兰襟。月浅灯深，梦里云归何处寻？
29,采桑子·谁翻乐府凄凉曲,谁翻乐府凄凉曲？风也萧萧，雨也萧萧，瘦尽灯花又一宵。不知何事萦怀抱？醒也无聊，醉也无聊，梦也何曾到谢桥。
30,采桑子·桃花羞作无情死,桃花羞作无情死，感激东风，吹落娇红，飞入窗间伴懊侬。谁怜辛苦东阳瘦，也为春慵，不及芙蓉，一片幽情冷处浓。
31,采桑子·土花曾染湘娥黛,土花曾染湘娥黛，铅泪难消。清韵谁敲，不是犀椎是凤翘。只应长伴端溪紫，割取秋潮。鹦鹉偷教，方响前头见玉萧。
32,采桑子·谢家庭院残更立,谢家庭院残更立，燕宿雕梁。月度银墙，不辨花丛那瓣香？此情已自成追忆，零落鸳鸯。雨歇微凉，十一年前梦一场！
33,采桑子·严宵拥絮频惊起,严宵拥絮频惊起，扑面霜空。斜汗朦胧，冷逼毡帷火不红。香篝翠被浑闲事，回首西风。数盏残钟，一穗灯花似梦中。
34,采桑子·彤霞久绝飞琼字,彤霞久绝飞琼字，人在谁边。人在谁边，今夜玉清眠不眠。香销被冷残灯灭，静数秋天。静数秋天，又误心期到下弦。
35,采桑子·海天谁放冰轮满,海天谁放冰轮满，惆怅离情。莫说离情，但值良宵总泪零。只应碧落重相见，那是今生。可奈今生，刚作愁时又忆卿。
36,采桑子·那能寂寞芳菲节,那能寂寞芳菲节，欲话生平。夜已三更。一阕悲歌泪暗零。须知秋叶春花促，点鬓星星。遇酒须倾，莫问千秋万岁名。
37,木兰花令  拟古决绝词,人生若只如初见，何事秋风悲画扇？等闲变却故人心，却道故人心易变。骊山语罢清宵半，泪雨零铃终不怨。何如薄倖锦衣郎，比翼连枝当日愿。
38,菩萨蛮·春花春月年年客,春花春月年年客，怜春又怕春离别。只为晓风愁，催花扑玉钩。娟娟双蛱蝶，宛转飞花侧。花底一声歌，疼花花奈何。
39,菩萨蛮·春云吹散湘帘雨,春云吹散湘帘雨絮黏蝴蝶飞还住人在玉楼中楼高四面风柳烟丝一把暝色笼鸳瓦休近小阑干夕阳无限山
40,菩萨蛮·催花未歇花奴鼓,催花未歇花奴鼓，酒醒已见残红舞。不忍覆余觞，临风泪数行。粉香看欲别，空剩当时月。月也异当时，凄清照鬓丝。
41,菩萨蛮·隔花才歇帘纤雨,隔花才歇帘纤雨，一声弹指浑无语。梁燕自双归，长条脉脉垂。小屏山色远，妆薄铅华浅。独自立瑶阶，透寒金缕鞋。
42,菩萨蛮·晶帘一片伤心白,晶帘一片伤心白云鬟香雾成遥隔无语问添衣桐阴月已西西风鸣络纬不许愁人睡只是去年秋如何泪欲流
43,菩萨蛮·朔风吹散三更雪,朔风吹散三更雪倩魂犹恋桃花月梦好莫催醒由他好处行无端听画角枕畔红冰薄塞马一声嘶残星拂大旗
44,菩萨蛮·为春憔悴留春住,为春憔悴留春住那禁半霎催归雨深巷卖樱桃雨余红更娇黄昏清泪阁忍便花飘泊消得一声莺东风三月情
45,菩萨蛮·问君何事轻离别,问君何事轻离别，一年能几团圞月。杨柳乍如丝，故园春尽时。春归归不得，两桨松花隔。旧事逐寒朝，啼鹃恨未消。
46,菩萨蛮·雾窗寒对遥天暮,雾窗寒对遥天暮，暮天遥对寒窗雾。花落正啼鸦，鸦啼正落花。袖罗垂影瘦，瘦影垂罗袖。风翦一丝红，红丝一翦风。
47,菩萨蛮,一半残阳下小楼，朱帘斜控软金钩。倚栏无绪不能愁。有个盈盈骑马过，薄妆浅黛亦风流。见人羞涩却回头。
48,菩萨蛮·萧萧几叶风兼雨,萧萧几叶风兼雨，离人偏识长更苦。欹枕数秋天，蟾蜍下早弦。夜寒惊被薄，泪与灯花落。无处不伤心，轻尘在玉琴。
49,菩萨蛮·榛荆满眼山城路,榛荆满眼山城路，征鸿不为愁人住。何处是长安，湿云吹雨寒。丝丝心欲碎，应是悲秋泪。泪向客中多，归时又奈何。
50,菩萨蛮·黄云紫塞三千里,黄云紫塞三千里，女墙西畔啼乌起。落日万山寒，萧萧猎马还。笳声听不得，入夜空城黑。秋梦不归家，残灯落碎花。
51,菩萨蛮·晓寒瘦著西南月,晓寒瘦著西南月，丁丁漏箭余香咽。春已十分宜，东风无是非。蜀魂羞顾影，玉照斜红冷。谁唱《后庭花》，新年忆旧家。
52,鹧鸪天·背立盈盈故作羞,背立盈盈故作羞，手挼梅蕊打肩头。欲将离恨寻郎说，待得郎来恨却休。云淡淡，水悠悠。一声横笛锁空楼。何时共泛春溪月，断岸垂杨一叶舟。
53,鹧鸪天·别绪如丝睡不成,别绪如丝睡不成，那堪孤枕梦边城。因听紫塞三更雨，却忆红楼半夜灯。书郑重，恨分明，天将愁味酿多情。起来呵手对题处，偏到鸳鸯两字冰。
54,鹧鸪天·雁贴寒云次第飞,雁贴寒云次第飞，向南犹自怨归迟。谁能瘦马关山道，又到西风扑鬓时。人杳杳，思依依，更无芳树有鸟啼。凭将扫黛窗前月，持向今朝照别离。
55,临江仙·点滴芭蕉心欲碎,点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。倦眼乍低缃帙乱，重看一半模糊。幽窗冷雨一灯孤。料应情尽，还道有情无？
56,临江仙·昨夜个人曾有约,昨夜个人曾有约，严城玉漏三更。一钩新月几疏星。夜阑犹未寝，人静鼠窥灯。原是瞿唐风间阻，错教人恨无情。小阑干外寂无声。几回肠断处，风动护花铃。
57,临江仙·丝雨如尘云著水,丝雨如尘云著水，嫣香碎拾吴宫。百花冷暖避东风，酷怜娇易散，燕子学偎红。人说病宜随月减，恹恹却与春同。可能留蝶抱花丛，不成双梦影，翻笑杏梁空。
58,虞美人·春情只到梨花薄,春情只到梨花薄，片片催零落。夕阳何事近黄昏，不道人间犹有未招魂。银笺别梦当时句，密绾同心苣。为伊判作梦中人，长向画图清夜唤真真。
59,虞美人·银床淅沥青梧老,银床淅沥青梧老，屧粉秋蛩扫。采香行处蹙连钱，拾得翠翘何恨不能言。回廊一寸相思地，落月成孤倚。背灯和月就花阴，已是十年踪迹十年心。
60,虞美人·曲阑深处重相见,曲阑深处重相见，匀泪偎人颤。凄凉别后两应同，最是不胜清怨月明中。半生已分孤眠过，山枕檀痕涴。忆来何事最销魂，第一折技花样画罗裙。
61,虞美人·残灯风灭炉烟冷,残灯风灭炉烟冷，相伴唯孤影。判叫狼藉醉清樽，为问世间醒眼是何人。难逢易散花间酒，饮罢空搔首。闲愁总付醉来眠，只恐醒时依旧到樽前。
62,虞美人·黄昏又听城头角,黄昏又听城头角，病起心情恶。药炉初沸短檠青，无那残香半缕恼多情。多情自古原多病，清镜怜清影。一声弹指泪如丝，央及东风休遣玉人知。
63,如梦令·木叶纷纷归路,木叶纷纷归路，残月晓风何处。消息半浮沉，今夜相思几许。秋雨，秋雨，一半西风吹去。
64,如梦令·万帐穹庐人醉,万帐穹庐人醉，星影摇摇欲坠。归梦隔狼河，又被河声搅碎。还睡，还睡，解道醒来无味。
65,如梦令·纤月黄昏庭院,纤月黄昏庭院，语密翻教醉浅。知否那人心？旧恨新欢相半。谁见？谁见？珊枕泪痕红泫。
66,如梦令·正是辘轳金井,正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。
67,如梦令·黄叶青苔归路,黄叶青苔归路，屧粉衣香何处。消息竟沉沉，今夜相思几许。秋雨，秋雨，一半因风吹去。
68,点绛唇·小院新凉,小院新凉，晚来顿觉罗衫薄。不成孤酌，形影空酬酢。萧寺怜君，别绪应萧索。西风恶，夕阳吹角，一阵槐花落。
69,采桑子  九日,深秋绝塞谁相忆，木叶萧萧。乡路迢迢。六曲屏山和梦遥。佳时倍惜风光别，不为登高。只觉魂销。南雁归时更寂寥。
70,点绛唇·一种蛾眉,一种蛾眉，下弦不似初弦好。庚郎未老，何事伤心早？素壁斜辉，竹影横窗扫。空房悄，乌啼欲晓，又下西楼了。
71,画堂春·一生一代一双人,一生一代一双人，争教两处销魂。相思相望不相亲，天为谁春。浆向蓝桥易乞，药成碧海难奔。若容相访饮牛津，相对忘贫。
72,减字木兰花·相逢不语,相逢不语，一朵芙蓉著秋雨。小晕红潮，斜溜鬟心只凤翘。待将低唤，直为凝情恐人见。欲诉幽怀，转过回栏叩玉钗。
73,减字木兰花·烛花摇影,烛花摇影，冷透疏衾刚欲醒。待不思量，不许孤眠不断肠。茫茫碧落，天上人间情一诺。银汉难通，稳耐风波愿始从。
74,清平乐·风鬟雨鬓,风鬟雨鬓，偏是来无准。倦倚玉兰看月晕，容易语低香近。软风吹遍窗纱，心期便隔天涯。从此伤春伤别，黄昏只对梨花。
75,满庭芳·堠雪翻鸦,堠雪翻鸦，河冰跃马，惊风吹度龙堆。阴磷夜泣，此景总堪悲。待向中宵起舞，无人处、那有村鸡。只应是，金笳暗拍，一样泪沾衣。须知今古事，棋枰胜负，翻覆如斯。叹纷纷蛮触，回首成非。剩得几行青史，斜阳下、断碣残碑。年华共，混同江水，流去几时回。
76,清平乐·凄凄切切,凄凄切切，惨淡黄花节。梦里砧声浑未歇，那更乱蛩悲咽。尘生燕子空楼，抛残弦索床头。一样晓风残月，而今触绪添愁。
77,清平乐·烟轻雨小,烟轻雨小，望里青难了。一缕断虹垂树杪，又是乱山残照。凭高目断征途，暮云千里平芜。日夜河流东下，锦书应托双鱼。
78,清平乐·将愁不去,将愁不去，秋色行难住。六曲屏山深院宇，日日风风雨雨。雨晴篱菊初香，人言此日重阳。回首凉云暮叶，黄昏无限思量。
79,浪淘沙·红影湿幽窗,红影湿幽窗瘦尽春光雨余花外却斜阳谁见薄衫低髻子还惹思量莫道不凄凉早近持觞暗思何事断人肠曾是向他春梦里瞥遇回廊
80,浪淘沙·夜雨做成秋,夜雨做成秋恰上心头教他珍重护风流端的为谁添病也更为谁羞密意未曾休密愿难酬珠帘四卷月当楼暗忆欢期真似梦梦也须留
81,南乡子·烟暖雨初收,烟暖雨初收，落尽繁花小院幽。摘得一双红豆子，低头，说著分携泪暗流。人去似春休，卮酒曾将酹石尤。别自有人桃叶渡，扁舟，一种烟波各自愁。
82,沁园春·丁巳重阳前三日,"丁巳重阳前三日，梦亡妇淡妆素服，执手哽咽，语多不复能记。但临别有云：“衔恨愿为天上月，年年犹得向郎圆。”妇素未工诗，不知何以得此也，觉后感赋。
瞬息浮生，薄命如斯，低徊怎忘。记绣榻闲时，并吹红雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。重寻碧落茫茫。料短发、朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声檐雨，谱出回肠。"
83,木兰词,人生若只如初见何事秋风悲画扇等闲变却故人心却道故人心易变骊山语罢清宵半泪雨零铃终不怨何如薄幸锦衣郎比翼连枝当日愿
84,金缕曲　赠梁汾,德也狂生耳偶然间、淄尘京国，乌衣门第有酒惟浇赵州土，谁会成生此意不信道、遂成知己青眼高歌俱未老向尊前、拭尽英雄泪君不见，月如水共君此夜须沉醉且由他、娥眉谣诼，古今同忌身世悠悠何足问，冷笑置之而已寻思起、从头翻悔一日心期千劫在后身缘、恐结他生里然诺重，君须记
85,生查子,东风不解愁，偷展湘裙衩。独夜背纱笼，影著纤腰画。爇尽水沉烟，露滴鸳鸯瓦。花骨冷宜香，小立樱桃下。
86,生查子,惆怅彩云飞，碧落知何许？不见合欢花，空倚相思树。总是别时情，那得分明语。判得最长宵，数尽厌厌雨。
87,生查子,短焰剔残花，夜久边声寂。倦舞却闻鸡，暗觉青绫湿。天水接冥蒙，一角西南白。欲渡浣花溪，远梦轻无力。
88,踏莎行·倚柳题笺,倚柳题笺，当花侧帽，赏心应比驱驰好。错教双鬓受东风，看吹绿影成丝早。金殿寒鸦，玉阶春草，就中冷暖和谁道？小楼明月镇长闲，人生何事缁尘老。
89,好事近·马首望青山,马首望青山，零落繁华如此。再向断烟衰草，认藓碑题字。休寻折戟话当年，只洒悲秋泪。斜日十三陵下，过新丰猎骑。
90,朝中措·蜀弦秦柱不关情,蜀弦秦柱不关情，尽日掩云屏。已惜轻翎退粉，更嫌弱絮为萍。东风多事，余寒吹散，烘暖微酲。看尽一帘红雨，为谁亲系花铃？
91,相见欢·落花如梦凄迷,落花如梦凄迷，麝烟微，又是夕阳潜下小楼西。愁无限，消瘦尽，有谁知？闲教玉笼鹦鹉念郎诗。
92,相见欢·微云一抹遥峰,微云一抹遥峰，冷溶溶，恰与个人清晓画眉同。[1]红蜡泪，青绫被，水沉浓，[2]却与黄茅野店听西风。
93,金缕曲　亡妇忌日有感,此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知已。还怕两人俱薄命，再缘悭、剩月零风里。清泪尽，纸灰起。
94,临江仙  寒柳,飞絮飞花何处是层冰积雪摧残疏疏一树五更寒爱他明月好憔悴也相关最是繁丝摇落后转教人忆春山湔裙梦断续应难西风多少恨吹不散眉弯
95,拟古,予生未三十，忧愁居其半。心事如落花，春风吹已断。行当适远道，作记殊汗漫。寒食青草多，薄暮烟冥冥。山桃一夜红，茵箔随飘零。愿餐玉红草，一醉不复醒。
96,拟古,美人临残月，无言若有思。含颦但斜睇，吁嗟怜者谁。予本多情人，寸心聊自持。浩歌幽兰曲，援琴终不怡。私恨托远梦，初日照帘帏。
97,拟古,高云媚春日，坐觉鱼鸟亲。可怜暮春候，病中别故人。莺啼花乱落，风吹成锦茵。君去一何速，到家垂柳新。芙蓉湖上月，照君垂长纶。
98,拟古,朔风吹古柳，时序忽代续。庭草萎已尽，顾视白日速。吾本落拓人，无为自拘束。倜傥寄天地，樊笼非所欲。嗟载华亭鹤，荣名反以辱。有客叹二毛，操觚序金谷。酒空人尽去，聚散何局促。揽衣起长歌，明月皎如玉。
99,河传·春浅,春浅，红怨。掩双环，微雨花间。画闲，无言暗将红泪弹。阑珊，香销轻梦还。斜倚画屏思往事。皆不是，空作相思字。忆当时，垂柳丝。花枝，满庭蝴蝶儿。
100,梦江南·昏鸦尽,昏鸦尽，小立恨因谁?急雪乍翻香阁絮，轻风吹到胆瓶梅，心字已成灰。
101,梦江南·新来好,新来好，唱得虎头词。一片冷香惟有梦，十分清瘦更无诗。标格早梅知。
102,摊破浣溪沙·风絮飘残已化萍,风絮飘残已化萍，泥莲刚倩藕丝萦；珍重别拈香一瓣，记前生。人到情多情转薄，而今真个悔多情；又到断肠回首处，泪偷零。
103,南乡子  为亡妇题照,泪咽却无声。只向从前悔薄情，凭仗丹青重省识。盈盈。一片伤心画不成。别语忒分明。午夜鹣鹣梦早醒。卿自早醒侬自梦，更更。泣尽风檐夜雨铃。
104,谒金门·风丝袅,风丝袅，水浸碧天清晓。一镜湿云清未了，雨晴春草草。梦里轻螺谁扫。帘外落花红小。独睡起来情悄悄，寄愁何处好？
105,汤泉应制,清时礼乐萃朝端，次第郊原引玉銮。河岳千年归带砾，寝园三月拜衣冠。便从畿甸亲民隐，更启神泉示从官。非独炎灵钟坎德，恩波深处不知寒。
106,汤泉应制,六龙初驻浴蓝天，碧瓦朱旗共一川。润逼仙桃红自舞，醉酣人柳绿犹眠。吹成暖律回燕谷，散作薰风入舜弦。最是垂衣深圣德，不须词笔颂甘泉。
107,汤泉应制,鱼鳞雁齿镜中开，溅沫为霖遍九垓。不用劫灰求仿佛，便从天汉象昭回。桑坛法驾乘春转，鹤禁仙镳问寝来。遥祝海隅同帝泽，年年长听属车雷。
108,汤泉应制,身向咸池榜末光，三危露暖不成霜。金铺照日初涵影，玉求生烟别作香。地接蓬莱通御气，波翻豆蔻散朝凉。微臣幸属赓歌日，愿借如川献寿觞。
109,山花子·林下荒苔道韫家,林下荒苔道韫家，生怜玉骨委尘沙。愁向风前无处说，数归鸦。半世浮萍随逝水，一宵冷雨葬名花。魂是柳绵吹欲碎，绕天涯。
110,于中好·谁道阴山行路难,谁道阴山行路难。风毛雨血万人欢。松梢露点沾鹰绁，芦叶溪深没马鞍。依树歇，映林看。黄羊高宴簇金盘。萧萧一夕霜风紧，却拥貂裘怨早寒。
111,于中好·别绪如丝睡不成,别绪如丝睡不成，那堪孤枕梦边城。因听紫塞三更雨，却忆红楼半夜灯。书郑重，恨分明，天将愁味酿多情。起来呵手封题处，偏到鸳鸯两字冰。
112,于中好·雁贴寒云次第飞,雁贴寒云次第飞，向南犹自怨归迟。谁能瘦马关山道，又到西风扑鬓时。人杳杳，思依依，更无芳树有乌啼。凭将扫黛窗前月，持向今朝照别离。
113,于中好·独背残阳上小楼,独背残阳上小楼，谁家玉笛韵偏幽。一行白雁遥天暮，几点黄花满地秋。惊节序，叹沉浮，秾华如梦水东流。人间所事堪惆怅，莫向横塘问旧游。
114,于中好·小构园林寂不哗,小构园林寂不哗，疏篱曲径仿山家。昼长吟罢风流子，忽听楸枰响碧纱。添竹石，伴烟霞。拟凭尊酒慰年华。休嗟髀里今生肉，努力春来自种花。
115,酒泉子·谢却荼蘼,谢却荼蘼一片月明如水篆香消尤未睡早鸦啼嫩寒无赖罗衣薄休傍阑干角最愁人灯欲落雁还飞
116,减字木兰花  新月,晚妆欲罢，更把纤眉临镜画。准待分明，和雨和烟两不胜。莫教星替，守取团圆终必遂。此夜红楼，天上人间一样愁。
117,天仙子·月落城乌啼未了,月落城乌啼未了，起来翻为无眠早。薄霜庭院怯生衣，心悄悄，红阑绕，此情待共谁人晓？
118,金缕曲  慰西溟,何事添凄咽？但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城、玉笛吹成血。听谯鼓，二更彻。丈夫未肯因人热，且乘闲、五湖料理，扁舟一叶。泪似秋霖挥不尽，洒向野田黄蝶。须不羡、承明班列。马迹车尘忙未了，任西风、吹冷长安月。又萧寺，花如雪。
119,渔父·收却纶竿落照红,收却纶竿落照红，秋风宁为翦芙蓉。人淡淡，水濛濛，吹入芦花短笛中。
120,点绛唇  咏风兰,别样幽芬，更无浓艳催开处。凌波欲去，且为东风住。忒煞萧疏，怎耐秋如许？还留取，冷香半缕，第一湘江雨。
121,临江仙  孤雁,霜冷离鸿惊失伴，有人同病相怜。拟凭尺素寄愁边，愁多书屡易，双泪落灯前。莫对月明思往事，也知消减年年。无端嘹唳一声传，西风吹只影，刚是早秋天。
122,水调歌头  题西山秋爽图,空山梵呗静，水月影俱沉。悠然一境人外，都不许尘侵。岁晚忆曾游处，犹记半竿斜照，一抹界疏林。绝顶茅庵里，老衲正孤吟。云中锡，溪头钓，涧边琴。此生著几两屐，谁识卧游心？准拟乘风归去，错向槐安回首，何日得投簪。布袜青鞋约，但向画图寻。
123,荷叶杯·知己一人谁是,知己一人谁是？已矣。赢得误他生。有情终古似无情，别语悔分明。莫道芳时易度，朝暮。珍重好花天。为伊指点再来缘，疏雨洗遗钿。
124,拟冬日景忠山应制,岧峣铁凤锁琳宫，亲侍銮舆度碧空。圣主岂因崇象教，宸游直自接鸿蒙。远山雪有一峰白，别浦枫余几树红。天意不教常肃杀，伫看宇宙遍春风。
125,拟冬日景忠山应制,雄关阻塞戴灵鳌，控制卢龙胜百牢。山界万重横翠黛，海当三面涌银涛。哀笳带月传声切，早雁迎秋度影高。旧是六师开险处，待陪巡幸扈星旌。
126,琵琶仙  中秋,碧海年年，试问取、冰轮为谁圆缺？吹到一片秋香，清辉了如雪。愁中看好天良夜，知道尽成悲咽。只影而今，那堪重对，旧时明月。花径里、戏捉迷藏，曾惹下萧萧井梧叶。记否轻纨小扇，又几番凉热。只落得、填膺百感，总茫茫、不关离别。一任紫玉无情，夜寒吹裂。
127,虞美人  秋夕信步,愁痕满地无人省，露湿琅玕影。闲阶小立倍荒凉。还剩旧时月色在潇湘。薄情转是多情累，曲曲柔肠碎。红笺向壁字模糊，忆共灯前呵手为伊书。
128,浪淘沙  望海,蜃阙半模糊，踏浪惊呼。任将蠡测笑江湖。沐日光华还浴月，我欲乘桴。钓得六鳖无？竿拂珊瑚。桑田清浅问麻姑。水气浮天天接水，那是蓬壶？
129,芳树,连理无分影，同心岂独芳？傍檐巢翡翠，临水宿鸳鸯。叶叶含春思，枝枝向画廊。君情若比树，妾意复何伤？陌上谁攀折，闺中思复侵。眼凝清露重，眉敛翠烟深。羌笛临风曲，悲笳出塞音。纵垂千万缕，那系别离心。
130,南海子,相风微动九门开，南陌离宫万柳栽。草色横粘下马泊，水光平占晾鹰台。锦鞯欲射波间去，玉辇疑从岛上回。自是软红惊十丈，天教到此洗尘埃。
131,南海子,分弓列戟四门开，游豫长陪万乘来。七十二桥天汉上，彩虹飞下晾鹰台。
132,南海子,红桥夹岸柳平分，雉兔年年不掩群。飞放何须烦海户，郊南新置羽林军。
133,卜算子  新柳,娇软不胜垂，瘦怯那禁舞。多事年年二月风，翦出鹅黄缕。一种可怜生，落日和烟雨。苏小门前长短条，即渐迷行处。
134,清平乐  弹琴峡题壁,泠泠彻夜谁是知音者如梦前朝何处也一曲边愁难写极天关塞云中人随雁落西风唤取红巾翠袖莫教泪洒英雄
135,于中好  咏史,马上吟成促渡江，分明闲气属闺房。生憎久闭金铺暗，花冷回心玉一床。添哽咽，足凄凉。谁教生得满身香。只今西海年年月，犹为萧家照断肠。
136,风流子  秋郊射猎,平原草枯矣，重阳后，黄叶树骚骚。记玉勒青丝，落花时节，曾逢拾翠，忽听吹箫。今来是、烧痕残碧尽，霜影乱红凋。秋水映空，寒烟如织，皂雕飞处，天惨云高。人生须行乐，君知否。容易两鬓萧萧。自与东君作别，刬地无聊。算功名何许，此身博得，短衣射虎，沽酒西郊。便向夕阳影里，倚马挥毫。
137,鬓云松令·枕函香,枕函香，花径漏。依约相逢，絮语黄昏后。时节薄寒人病酒，铲地梨花，彻夜东风瘦。掩银屏，垂翠袖。何处吹箫，脉脉情微逗。肠断月明红豆蔻，月似当时，人似当时否？
138,昭君怨·暮雨丝丝吹湿,暮雨丝丝吹湿，倦柳愁荷风急。瘦骨不禁秋，总成愁。别有心情怎说？未是诉愁时节。谯鼓已三更，梦须成。
139,茅斋,闲亭照白日，一室罗古今。偶焉此栖迟，抱膝悠然吟。吟罢有余适，散瞩复披襟。时开玉怀卷，或弹珠柱琴。檐树吐新花，枝头语珍禽。花发饶冶色，禽鸣多姣音。色冶眩春目，音姣伤春心。夕阳下虞渊，寂莫还空林。清光复相照，片月西山岭。东园桃李姿，是妾嫁君时。燕婉为夫妇，相爱不相离。良人忽远征，妾独守空帏。忧来恒自叹，冀死魂追随。又念妾死时，谁制万里衣？幸有双鲤鱼，拟为寄君辞。终日不成章，含泪自封题。君若得鲤鱼，剖鱼开素书。但看行中字，一一与泪俱。
140,梅花落,春色凤城来，寒梅逼岁开。条风初入树，缥雪渐侵苔。粉逐莺衣散，香黏蝶翅回。陇头人未返，急管莫频催
141,浣溪沙  姜女庙,海色残阳影断霓，寒涛日夜女郎祠。翠钿尘网上蛛丝。澄海楼高空极目，望夫石在且留题。六王如梦祖龙非。
142,浣溪沙  红桥怀古，和王阮亭韵,无恙年年汴水流。一声水调短亭秋。旧时明月照扬州。曾是长隄牵锦缆，绿杨清瘦至今愁。玉钩斜路近迷楼。
143,于中好  七月初四夜风雨，其明日是亡妇生辰,尘满疏帘素带飘，真成暗度可怜宵。几回偷拭青衫泪，忽傍犀奁见翠翘。惟有恨，转无聊。五更依旧落花朝。衰杨叶尽丝难尽，冷雨凄风打画桥。
144,忆江南  宿双林禅院有感,心灰尽，有发未全僧。风雨消磨生死别，似曾相识只孤檠，情在不能醒。摇落后，清吹那堪听。淅沥暗飘金井叶，乍闻风定又钟声，薄福荐倾城。
145,南歌子  古戍,古戍饥乌集，荒城野雉飞。何年劫火剩残灰，试看英雄碧血，满龙堆。玉帐空分垒，金笳已罢吹。东风回首尽成非，不道兴亡命也，岂人为。
146,落花时·夕阳谁唤下楼梯,夕阳谁唤下楼梯，一握香荑。回头忍笑阶前立，总无语，也依依。笺书直恁无凭据，休说相思。劝伊好向红窗醉，须莫及，落花时。
147,青衫湿·近来无限伤心事,近来无限伤心事谁与话长更从教分付绿窗红泪早雁初莺当时领略自尽断送总负多情忽疑君到漆灯风飐痴数春星
148,清平乐  忆梁汾,才听夜雨，便觉秋如许。绕砌蛩螿人不语，有梦转愁无据。乱山千叠横江，忆君游倦何方。知否小窗红烛。照人此夜凄凉.
149,点绛唇  黄花城早望,五夜光寒，照来积雪平于栈。西风何限，自起披衣看。对此茫茫，不觉成长叹。何时旦，晓星欲散，飞起平沙雁。
150,明月棹孤舟  海淀,一片亭亭空凝伫。趁西风霓裳偏舞。白鸟惊飞，菰蒲叶乱，断续浣纱人语。丹碧驳残秋夜雨。风吹去采菱越女。辘轳声断，昏鸦欲起，多少博山情绪。
151,山海关,雄关阻塞戴灵鳌，控制卢龙胜百牢。山界万重横翠黛，海当三面涌银涛。哀笳带月传声切，早雁迎秋度影高。旧是六师开险处，待陪巡幸扈星旌。
152,曹子建七哀,东园桃李姿，是妾嫁君时。燕婉为夫妇，相爱不相离。良人忽远征，妾独守空帏。忧来恒自叹，冀死魂追随。又念妾死时，谁制万里衣？幸有双鲤鱼，拟为寄君辞。终日不成章，含泪自封题。君若得鲤鱼，剖鱼开素书。但看行中字，一一与泪俱。
153,江行,木落江已空，清辉澹鸥鹭。不见系缆石，寒潮没瓜步。帆移清枫林，人归白沙渡。似有山猿啼，窈然潇湘暮。
154,高楼望月,戚戚复戚戚，高楼月如雪。二八正婵娟，月明翡翠钿。由来工织锦，生小倚朱弦。朱弦岂解愁，素手似云浮。一声落天上，闻者皆泪流。别郎已经年，望郎出楼前。青天如海水，碧月如珠圆。月圆以复缺，不见长安客。古道白于霜，沙灭行人迹。月出光在天，月高光在地。何当同心人，两两不相弃。
155,金缕曲  姜西溟言别，赋此赠之,谁复留君住？叹人生、几翻离合，便成迟暮。最忆西窗同翦烛，却话家山夜雨。不道只、暂时相聚。衮衮长江萧萧木，送遥天、白雁哀鸣去。黄叶下，秋如许。曰归因甚添愁绪。料强似、冷烟寒月，栖迟梵宇。一事伤心君落魄，两鬓飘萧未遇。有解忆、长安儿女。裘敝入门空太息，信古来、才命真相负。身世恨，共谁语。
156,玉泉十二韵,地涌西山脉，名标禁御泉。百层飞作雨，万顷汇成渊。润下终归海，源高却自天。萦烟来树杪，带雪落云边。隐见瑶光曳，琤苁佩响传。红栋桥宛转，乌榜棹洄沿。星汉随湾泻，楼台倒影鲜。蛟龙蟠翠岛，雁鹜起琼田。镜面晶荧合，珠痕荡漾圆。翠流初放荇，娇拥半开莲。睿赏悬孤鉴，馀波溢九璇。那居真有庆，鱼藻在诗篇。
157,柳条边,是处垣篱防绝塞，角端西来画疆界。汉使今行虎落中，秦城合筑龙荒外。龙荒虎落两依然，护得当时饮马泉。若使春风知别苦，不应吹到柳条边。
158,折杨柳,陌上谁攀折，闺中思复侵。眼凝清露重，眉敛翠烟深。羌笛临风曲，悲笳出塞音。纵垂千万缕，那系别离心。
159,秣陵怀古,山色江声共寂寥，十三陵树晚萧萧。中原事业如江左，芳草何须怨六朝。
160,玉连环影·何处几叶萧萧雨,何处几叶萧萧雨。湿尽檐花，花底人无语。掩屏山，玉炉寒。谁见两眉愁聚倚阑干。
161,班婕妤怨歌,团团望舒月，皓皓冰蚕绢。欲却炎天暑，比月裁成扇。望舒圆易缺，金风换炎节。风凉秋气寒，匣扇复谁看。扇弃何足道，感妾伤怀抱。对月泪如丝，君恩异旧时。
162,景山,雪里瑶华岛，云端白玉京。削成千仞势，高出九重城。绣陌回环绕，红楼宛转迎。近天多雨露，草木每先荣。
163,蕉园,见说斋坦闭，前朝大乙祠。莺边花树树，燕外柳丝丝。宫御人稀少，词臣例许窥。今朝陪豹尾，新长万年枝。
164,扈驾马兰峪赐观温泉恭纪十韵,御天来凤辇，浴日启龙池。野迥纡皇览，春浓值圣时。落花萦彩仗，初柳拂朱旗。行漏三辰拥，停銮万象随。瑞征泉是醴，喜溢沼生芝。特许观灵液，相将涉禁墀。
165,古北口,乱山入戟拥孤城，一线人争鸟道行。地险东西分障塞，云开南北望神京。新图已入三关志，往事休论十路兵。都护近来长不调，年年烽火报生平。
166,盛京,拔地蛟龙宅，当关虎豹城。山连长白秀，江入混同清。庙社灵风肃，豪强右族更。明明开创业，休拟作陪京。
167,清平乐  发汉儿村题壁,参横月落，客绪从谁托。望里家山云漠漠，似有红楼一角。不如意事年年，消磨绝塞风烟。输与五陵公子，此时梦绕花前。
168,入直西苑,望里蓬瀛近，行来阆苑齐。晴霞开碧沼，落月隐金堤。叶密莺先觉，花繁径不迷。笙歌回辇处，长在凤城西。
169,雄县观鱼,渔师临广泽，侍从俯清澜。瑞入王舟好，仁知圣网宽。拨鳞飞白雪，行鲙缕金盘。在藻同周宴，时容万姓看。
170,百字令  宿汉儿村,无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。
171,天仙子  渌水亭秋夜,水浴凉蟾风入袂，鱼鳞触损金波碎。好天良夜酒盈樽，心自醉，愁难睡，西南月落城乌起。
172,扈驾西山,凤翥龙蟠势作环，浮青不断太行山。九重殿阁葱茏里，一气风云吐纳间。熊虎自当驰道伏，蛟螭长棒御书闲。黄图此日论形胜，惭愧频叨侍从班。
173,金人捧露盘  净业寺观莲，有怀荪友,藕风轻，莲露冷，断虹收，正红窗、初上帘钩。田田翠盖，趁斜阳鱼浪香浮。此时画阁垂杨岸，睡起梳头。旧游踪，招提路，重到处，满离忧。想芙蓉湖上悠悠。红衣狼藉，卧看桃叶送兰舟。午风吹断江南梦，梦里菱讴。
174,密云,白檀山下水声秋，地踞潮河最上流。日暮行人寻堠馆，凉砧一片古檀州。
175,玉泉,芙蓉殿俯御河寒，残月西风并马看。十里松杉清绝处，不知晓雪在西山。
176,兴京陪祭福陵,龙盘凤翥气佳哉，东指斋宫玉辇来。影入松楸仙仗远，香升俎豆晓云开。盛仪备处千官肃，神贶乘时万马回。豹尾叨陪须献颂，小臣惭愧展微才。
177,南楼令  塞外重九,古木向人秋，惊蓬掠鬓稠。是重阳、何处堪愁。记得当年惆怅事，正风雨，下南楼。断梦几能留，香魂一哭休。怪凉蝉、空满衾裯。霜落乌啼浑不睡，偏想出，旧风流。
178,眼儿媚  咏梅,莫把琼花比澹妆，谁似白霓裳。别样清幽，自然标格，莫近东墙。冰肌玉骨天分付，兼付与凄凉。可怜遥夜，冷烟和月，疏影横窗。
179,南乡子    为忘妇题照,泪咽更无声止向从前悔薄情凭仗丹青重省识盈盈一片伤心画不成别语忒分明午夜鹣鹣梦早醒卿自早醒侬自梦更更泣尽风前夜雨铃
180,记征人语,边月无端照别离，故园何处寄相思。西风不解征人语，一夕萧萧满大旗。
181,望江南  咏弦月,初八月，半镜上青霄。斜倚画阑娇不语，暗移梅影过红桥，裙带北风飘。
182,净业寺,红楼高耸碧池深，荷芰生凉豁远襟。湖色静涵孤刹影，花香暗入定僧心。经翻佛藏研朱荚，地赐朝家布紫金。下马长堤一吟望，梵钟杂送海潮音。
183,中元前一夕枕上偶成,酒醒池塘耿不眠，帐纹漠漠隔轻烟。溪风到竹初疑雨，秋月如弓渐满弦。残梦远经吹角戍，明河长亘衣天。哀蛩饯晓浑多事，也似严更古驿边。
184,柳枝词,池上闲房碧树围，帘纹如彀上斜晖。生憎飞絮吹难定，一出红窗便不归。
185,赤枣子·风淅淅,风淅淅，雨纤纤。难怪春愁细细添。记不分明疑是梦，梦来还隔一重帘。
186,扈跸霸州,霸山重镇奠神京，鸾辂春游淑景明。万呱银涛冲古岸，四围玉甃护严城。花乘暖日迎来骑，柳带新膏绾去旌。八寨雄图今更固，行随赏乐胜蓬瀛。
